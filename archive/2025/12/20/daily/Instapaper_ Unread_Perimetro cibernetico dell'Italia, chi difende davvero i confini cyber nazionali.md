---
title: Perimetro cibernetico dell'Italia, chi difende davvero i confini cyber nazionali
url: https://www.wired.it/article/perimetro-cibernetico-italia-difesa-crosetto-guerini/
source: Instapaper: Unread
date: 2025-12-20
fetch_date: 2025-12-21T03:27:40.165215
---

# Perimetro cibernetico dell'Italia, chi difende davvero i confini cyber nazionali

[Skip to main content](#main-content)

Apri il menu di navigazione

Menu

[![Wired Italia](/verso/static/wired-us/assets/logo-header.svg)](/)

Chi difende davvero i “confini” cyber dell'Italia?

* [Scienza](/scienza/)
* [Economia](/economia/)
* [Cultura](/cultura/)
* [Gadget](/gadget/)
* [Security](/security/)
* [Diritti](/diritti/)
* [Idee](/idee/)
* [Video](/video/)
* [Podcast](/podcast-wired/)
* [Wired Consiglia](/wired-consiglia/)

More*Chevron*

[Cerca

Cerca](/search/)

* [Scienza](/scienza/)
* [Economia](/economia/)
* [Cultura](/cultura/)
* [Gadget](/gadget/)
* [Security](/security/)
* [Diritti](/diritti/)
* [Idee](/idee/)
* [Video](/video/)
* [Podcast](/podcast-wired/)
* [Wired Consiglia](/wired-consiglia/)

[Rosita Rijtano](/author/rrijtano/)

[Security](/security/)

20.12.2025

# Chi difende davvero i “confini” cyber dell'Italia?

Lo scontro ai vertici del governo sul perimetro cibernetico e sui servizi segreti sta monopolizzando il dibattito mediatico. Ma il vero problema è un altro: siamo l’unico Paese del G7 senza un piano nazionale di sicurezza

![Il ministro della Difesa Guido Crosetto](https://media-assets.wired.it/photos/691b2a7baf3411911d84123b/16:9/w_2560%2Cc_limit/2246099546)

Il ministro della Difesa, Guido CrosettoFabian Sommer/picture alliance via Getty Images

Uno **spezzatino** con tanti attori che presidiano il perimetro cibernetico dell'Italia. Così si presenta la **cybersicurezza del Belpaese**, mentre il dibattito politico e pubblico resta abbagliato dallo scontro ai vertici del governo. Da una parte Alfredo Mantovano, sottosegretario alla Presidenza del Consiglio con delega alla cybersicurezza e ai [Servizi di informazione e sicurezza](https://www.wired.it/economia/lavoro/2016/11/17/007-intelligence-italia/), che ha in mano la regia politica del settore. Dall’altra, il ministro della Difesa Guido Crosetto, che ambisce a svolgere un ruolo più decisivo nella **difesa cyber** e a creare **un’intelligence militare**. Nel mezzo, però, rimane **una lacuna** che sta passando in secondo piano: l’Italia è l’unico Paese del G7 a **non avere ancora una strategia nazionale di sicurezza** e, soprattutto, un organismo che la elabori [coordinando tutti gli attori coinvolti.](https://www.wired.it/article/cybersecurity-made-in-italy-tre-esempi-di-aziende-che-fanno-innovazione/)

*“L’Italia non può più permettersi di affrontare i rischi per la propria sicurezza nazionale con strumenti frammentati o emergenziali”,* spiega a *Wired* **Stefano Mele**, avvocato e presidente della Commissione cibernetica del Comitato Atlantico. Mentre **Lorenzo Guerini**, presidente del Copasir (l'organo parlamentare che controlla l'attività dei servizi segreti), dice no a una riforma dell'intelligence senza “*un disegno generale condiviso*”.

I punti chiave

* [Le ambizioni di Crosetto](#uno)
* [Chi difende i confini cyber dell'Italia](#due)
* [Senza regia](#tre)

## Le ambizioni di Crosetto

Dopo mesi di indiscrezioni e dichiarazioni stampa, il ministro Crosetto ha messo [nero su bianco](https://www.wired.it/article/guerra-ibrida-piano-governo-meloni-scudo-droni-cyber/) le sue ambizioni. Lo ha fatto in un documento di 129 pagine presentato il 17 novembre al Consiglio Supremo di Difesa e poi pubblicato sul sito del ministero, dal **titolo *Il contrasto alla guerra ibrida: una strategia attiva.***

*“Un non paper”*, precisa Crosetto, cioè un documento informale per esplorare idee e soluzioni senza un impegno ufficiale. Ma che esprime la sua visione strategica sulla [**minaccia ibrida**](https://www.wired.it/article/polonia-bielorussia-guerra-foresta-primaria/). *“Una delle più subdole minacce che ogni giorno erode in modo silente la nostra società”*, scrive. Un capitolo è dedicato al cyberspazio e non è un caso. Secondo Crosetto, proprio l’ambito cyber è *“il **moltiplicatore che tiene insieme tutto**: consente campagne di disinformazione, interferisce con i processi democratici, mette in difficoltà infrastrutture critiche (sanità, energia, trasporti, finanza)”* e rende difficile attribuire gli attacchi. Una centralità che da tempo lo spinge a premere per una riforma interna alle forze armate.

Per Crosetto, il primo passo è “*identificare lo spazio cyber di interesse nazionale per la difesa e la sicurezza dello Stato*”. Poi mettere in piedi **un’arma cyber**: una forza sia civile sia militare che, secondo le stime, per essere “*congrua e rassicurante*” dovrebbe poter contare almeno su cinquemila unità. Come obiettivo realistico e di breve termine, però, il ministro si pone un corpo di **1.200-1.500 persone** che immagina operativo 24 ore su 24, sette giorni su sette. Una proposta che viaggia con un disegno di legge presentato dal deputato di Forza Italia, Antonino Minardo. *“Non è pensabile un esercito cyber senza garanzie funzionali*”, chiarisce una fonte parlamentare.

La proposta interviene su più fronti. Estende le circostanze in cui le forze armate possono operare usando strumenti cibernetici e prevede la possibilità di ricorrere a soggetti esterni quando le operazioni richiedono delle specifiche competenze tecniche. Ma è soprattutto sul fronte dell’**intelligence militare**, un tema molto caro a Crosetto, che il ddl vuole introdurre **le novità più significative**: punta infatti ad ampliare le garanzie funzionali previste dall’articolo 17 della legge 124 del 2007 anche ai militari impegnati in operazioni cyber in tempo di pace. In pratica, si tratta degli **stessi poteri che hanno gli 007** e che gli consentono di commettere reati senza essere indagati. Non solo. Il ddl allarga al ministero della Difesa anche l'accesso agli [elenchi di reti, sistemi informativi e servizi critici](https://www.wired.it/article/content-delivery-network-telecomunicazioni-internet-agcom/) della pubblica amministrazione e degli operatori pubblici e privati presenti in Italia. Elenchi che, oggi, sono nelle mani di una cerchia ristrettissima: Palazzo Chigi, l’intelligence e il Viminale.

Nel disegno di Crosetto, il futuro passa da un comando unico capace di riunire il dominio cyber e lo spettro elettromagnetico, seguendo il modello dei **Cyber Command**. Strutture che, come ricorda il report, “*rappresentano nei Paesi stranieri veri e propri punti di riferimento nazionali per la protezione delle infrastrutture critiche e il contrasto delle attività di manipolazione cognitiva*”. In Europa il suo **punto di riferimento è la Germania**, dove l’architettura di sicurezza cibernetica è in mano al Bundesamt für Sicherheit in der Informationstechnik (Bsi), un’autorità interistituzionale che risponde al ministero dell’Interno. Mentre il cuore della difesa cibernetica è affidato al comparto militare che ha il compito di proteggere le infrastrutture informatiche delle forze armate, difendere i sistemi d’arma e rispondere agli attacchi cyber.

## Chi difende i confini cyber dell’Italia

Ma chi difende oggi **il perimetro cibernetico dell’Italia**? *“Per capire l’attuale assetto della cybersicurezza bisogna **distinguere due livelli**”*, spiega Mele. Il primo è di **natura politica** e fa capo alla presidenza del Consiglio. *“Non potrebbe essere diversamente* - precisa l’esperto -. *Solo il massimo vertice politico può avere la responsabilità di un ambito così delicato come la cybersecurity, a meno che non venga creato un ministero ad hoc”*. Oggi è, quindi, **Palazzo Chigi** a esercitare l’indirizzo e il coordinamento politico del settore: un ruolo che il premier può riservare per sé, affidare a un ministro senza portafoglio o a un sottosegretario.

Con il governo Meloni, l’incarico è stato assegnato ad **Alfredo Mantovano** che ha assunto la carica di Autorità delegata alla sicurezza nazionale, diventando il punto di riferimento politico per i servizi [segreti e per la resilienza cibernetica](https://www.wired.it/article/hacking-team-spyware-made-in-italy-cyberattacco-russia/). Un portafoglio di competenze che si è arricchito ancora di più lo scorso luglio, con la delega sulla resilienza...