---
title: Finta promozione Conad: come funziona la nuova campagna di Scam che sfrutta i punti fedeltà
url: https://www.d3lab.net/finta-promozione-conad-come-funziona-la-nuova-campagna-di-scam-che-sfrutta-i-punti-fedelta/
source: Over Security - Cybersecurity news aggregator
date: 2025-12-23
fetch_date: 2025-12-24T03:26:11.414413
---

# Finta promozione Conad: come funziona la nuova campagna di Scam che sfrutta i punti fedeltà

[![D3Lab](https://i0.wp.com/www.d3lab.net/wp-content/uploads/2019/04/D3Lab_Logo_Enfold-300x102.png?fit=300%2C102&ssl=1 "D3Lab_Logo_Enfold-300×102")](https://www.d3lab.net/ "D3Lab_Logo_Enfold-300×102")

* [Home](https://www.d3lab.net/)
* [Services](/#services)
* [Philosophy](/#philosophy)
* [Contact](/#contact)
* [Blog](https://www.d3lab.net/blog/)
* [Fare clic per aprire il campo di ricerca
  Fare clic per aprire il campo di ricerca

  Cerca](?s= "Fare clic per aprire il campo di ricerca")
* **Menu**
  Menu

* [Collegamento a X](https://twitter.com/D3LabIT "Collegamento a X")
* [Collegamento a LinkedIn](https://www.linkedin.com/company/d3labsrl/ "Collegamento a LinkedIn")
* [Collegamento a Rss questo sito](https://www.d3lab.net/feed/ "Collegamento a Rss  questo sito")
* [Collegamento a Mail](/#contact "Collegamento a Mail")

# Finta promozione Conad: come funziona la nuova campagna di Scam che sfrutta i punti fedeltà

[Scam](https://www.d3lab.net/category/scam/)

[![](https://i0.wp.com/www.d3lab.net/wp-content/uploads/2025/12/Scam_Conad_01.png?resize=1210%2C423&ssl=1)](https://i0.wp.com/www.d3lab.net/wp-content/uploads/2025/12/Scam_Conad_01.png?fit=1030%2C634&ssl=1 "Scam_Conad_01")

Negli ultimi giorni il Cyber Threat Intelligece Team di D3Lab ha rilevato la diffusione di una **campagna di Scam** che sfrutta il brand **Conad**, una delle principali catene di supermercati italiane.
L’obiettivo dei criminali è ingannare gli utenti inducendoli a **sottoscrivere inconsapevolmente un abbonamento a pagamento**, mascherato da premio fedeltà.

È importante chiarirlo subito: **Conad non è coinvolta nella frode** ed è a sua volta una vittima dell’abuso del proprio marchio, esattamente come gli utenti che ricevono queste comunicazioni.

## Scam e Phishing: due minacce diverse

Prima di analizzare la campagna nel dettaglio, è utile chiarire una distinzione fondamentale.

Nel **phishing**, i criminali cercano di rubare direttamente dati sensibili come password, credenziali di accesso o numeri di carta di credito, per poi utilizzarli in modo illecito.

In questo caso, invece, siamo di fronte a uno **scam**. Lo scam non punta al furto immediato delle credenziali, ma a convincere la vittima a **pagare volontariamente**, spesso attivando **abbonamenti ricorrenti** nascosti tra condizioni contrattuali poco visibili. Il pagamento avviene tramite circuiti reali e perfettamente funzionanti, rendendo la frode più difficile da individuare.

## L’email fraudolenta: il primo contatto

![](https://i0.wp.com/www.d3lab.net/wp-content/uploads/2025/12/Scam_Conad_Mail.png?resize=1030%2C819&ssl=1)

La campagna inizia con un’email che invita a riscattare presunti **punti fedeltà Conad in scadenza**.
Il messaggio utilizza un tono rassicurante e un forte senso di urgenza, facendo leva su una scadenza temporale reale dei punti fedeltà, rendendo la comunicazione particolarmente credibile.

Un primo segnale di allarme è il **mittente**, che non ha alcun collegamento con Conad. Tuttavia, molti utenti non controllano questo dettaglio e cliccano sul pulsante “Riscatta i miei punti”.

## Il sito falso che imita Conad

![](https://i0.wp.com/www.d3lab.net/wp-content/uploads/2025/12/Scam_Conad_01.png?resize=1030%2C634&ssl=1)
![](https://i0.wp.com/www.d3lab.net/wp-content/uploads/2025/12/Scam_Conad_02.png?resize=1030%2C634&ssl=1)
![](https://i0.wp.com/www.d3lab.net/wp-content/uploads/2025/12/Scam_Conad_03.png?resize=1030%2C634&ssl=1)

Cliccando sul link presente nell’email, l’utente viene reindirizzato su un sito web che **riproduce fedelmente grafica e colori del brand Conad**, ma che utilizza un dominio completamente estraneo.

Qui viene chiesto di “verificare la propria identità” inserendo, a scelta, il numero della carta Conad, l’indirizzo email o il numero di telefono. In realtà, **qualsiasi dato inserito produce lo stesso risultato**, perché non avviene alcuna verifica reale ed al criminale quei dati realisticamente non interessano.

Nel footer della pagina compare una dicitura come “Campagna promozionale valida fino al 26/12/2025”, un dettaglio studiato per dare un’apparente legittimità all’iniziativa e ridurre i sospetti.

## Il falso bonus e il premio “troppo bello per essere vero”

![](https://i0.wp.com/www.d3lab.net/wp-content/uploads/2025/12/Scam_Conad_04.png?resize=1030%2C634&ssl=1)
![](https://i0.wp.com/www.d3lab.net/wp-content/uploads/2025/12/Scam_Conad_06.png?resize=1030%2C634&ssl=1)

Dopo la finta verifica, all’utente viene comunicato di aver ricevuto un **bonus elevato**, utilizzabile per riscattare un premio di valore, come una **friggitrice ad aria Philips**, disponibile a un prezzo simbolico di pochi euro.

Questo passaggio è cruciale dal punto di vista psicologico: il valore del premio mostrato è molto più alto rispetto alla cifra richiesta, spingendo l’utente a pensare di fare un affare imperdibile.

## I dati di spedizione e le “spese minime”

![](https://i0.wp.com/www.d3lab.net/wp-content/uploads/2025/12/Scam_Conad_05.png?resize=1030%2C634&ssl=1)

Per ricevere il premio, vengono richiesti nome, indirizzo, città e numero di telefono. Subito dopo, compaiono le **spese di spedizione**, pari a 9,99 euro.

È importante sottolinearlo: **nessun premio verrà mai spedito**. Questo passaggio serve solo a rendere credibile l’operazione e a portare la vittima verso il pagamento.

## I termini nascosti e l’abbonamento ricorrente

![](https://i0.wp.com/www.d3lab.net/wp-content/uploads/2025/12/Scam_Conad_07.png?resize=1030%2C716&ssl=1)
![](https://i0.wp.com/www.d3lab.net/wp-content/uploads/2025/12/Scam_Conad_08-1.png?resize=1030%2C716&ssl=1)

Durante il processo, il dominio del sito cambia più volte. Se l’utente guarda il footer (la parte inferiore del sito internet) emerge finalmente la vera natura della truffa: non si sta pagando una spedizione, ma si sta **attivando un servizio in abbonamento**.

Tra testi lunghi, a volte scritti in inglese, viene indicato che dopo un breve periodo iniziale all’utente saranno addebitati **automaticamente ogni 14 giorni** degli importi elevati, superiori ai 60 euro.

## Il pagamento finale e i circuiti leciti

![](https://i0.wp.com/www.d3lab.net/wp-content/uploads/2025/12/Scam_Conad_09.png?resize=859%2C320&ssl=1)

In questa fase finale della truffa, l’utente viene indirizzato a una pagina di pagamento che utilizza **circuiti di pagamento leciti e perfettamente funzionanti**, comunemente impiegati anche da attività commerciali regolari.
Nel caso specifico della campagna analizzata, i criminali sfruttano il circuito di pagamento **[CelerisPay](https://celerispay.com/)**, un servizio legittimo utilizzato da numerose attività online.

Questo aspetto rende la frode particolarmente insidiosa: dal punto di vista tecnico, il pagamento appare regolare e viene gestito da un intermediario affidabile, che **non è consapevole della natura fraudolenta della campagna**. Il sistema interpreta infatti l’operazione come la sottoscrizione volontaria di un servizio online.

I criminali si presentano come finti negozi online (che cambiano frequentemente nome e dominio) e utilizzano questi circuiti per **attivare addebiti automatici ricorrenti** sulla carta della vittima. Di conseguenza, l’utente non subisce un furto immediato, ma si ritrova nel tempo con addebiti periodici difficili da ricondurre all’operazione iniziale.

## Conclusioni

Questa campagna dimostra come oggi le frodi online non si basino più solo sul furto diretto di dati, ma su **meccanismi più sofisticati**, che sfruttano la fiducia nei brand noti e l’utilizzo di infrastrutture di pagamento lecite.

Il consiglio rimane sempre lo stesso: diffidare di offerte inattese, soprattutto quando fanno leva su urgenza, premi di alto valore e piccoli pagamenti iniziali. In caso di dubbio, è sempre meglio verificare direttamente sui canali ufficiali del brand coinvolto.

D3Lab continuerà a monitorare e analizzare questo tipo di campagne per aiutare utenti e aziende a riconoscere e prevenire le frodi digitali.

23 Di...